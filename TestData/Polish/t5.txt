Umiarkowane rządy księcia Richelieu (1815–1818), markiza Dessolles (1818–1819), diuka Decazes (1819–1820) i ponownie księcia Richelieu (1820–1821) miały duże sukcesy w ustabilizowaniu sytuacji politycznej w kraju. Dzięki pożyczkom bankowym udało się spłacić długi państwowe z okresu Stu Dni oraz koszty okupacji. Przyspieszyło to ewakuację wojsk okupacyjnych z Francji, co nastąpiło w 1818 r. W tym samym roku Kongres mocarstw europejskich dopuścił Francję do grona państw decydujących o losach Europy. Uporządkowano stosunki z Kościołem Katolickim, powracając do zasad konkordatu z 1801 r. Armię zreorganizowano i ograniczono do 150 000 ludzi. Reforma z 1818 r. wprowadziła demokratyczne zasady awansu w armii.

Zmiana kursu nastąpiła w 1820 r. 14 lutego fanatyczny republikanin Louis Pierre Louvel zastrzelił bratanka Ludwika, księcia de Berry. Upadł rząd Decazesa i, po krótkim przerywniku Richelieu, powstał ultrakonserwatywny rząd hrabiego de Villèle. Popierał go królewski brat, hrabia d’Artois, arystokracja, Kościół, konserwatywne kluby, komitety, gazety i stowarzyszenia. Rozpoczęły się represje wobec opozycji. Ograniczono wolność osobistą i wolność prasy. Najbogatsi wyborcy otrzymali prawo do podwójnego głosu oraz 172 nowe mandaty w Izbie Deputowanych. Krępowano swobodę wypowiedzi, narastała klerykalizacja. Nadzór nad szkołami średnimi i wyższymi przejął Kościół. Francja zdecydowała się na zorganizowanie ekspedycji wojskowej do Hiszpanii, gdzie władzę objął rząd liberalny. W kwietniu 1823 r. 60-tysięczny francuski korpus pod dowództwem księcia Angoulême, wkroczył do Hiszpanii (Interwencja francuska w Hiszpanii w 1823﻿[w innych językach]), zdobywając Madryt i Kadyks, zwyciężając pod Trocadero﻿[w innych językach]. Nastąpiły prześladowania hiszpańskich liberałów. Ultrasi triumfowali[potrzebny przypis].

Liberalna opozycja, na czele której stał sędziwy markiz La Fayette oraz pisarz Benjamin Constant de Rebecque, została zepchnięta na dalszy plan. W wyborach, które odbyły się w 1824 r. liberałowie uzyskali zaledwie kilkanaście mandatów na 430 możliwych. W tym czasie nastąpiła zmiana władcy.

Śmierć
Ludwik XVIII nigdy nie cieszył się dobrym zdrowiem. Od dawna cierpiał na podagrę, żylaki i otyłość. Już w młodości jego nogi pokryły rany. W czasie pobytu w Rosji odmroził sobie nogi, gdy w wyniku kaprysu cara musiał opuścić Mitawę w środku zimy. Od tamtej pory nie mógł założyć skórzanych butów i nosił tylko miękkie, aksamitne botki. W ostatnich latach życia, trapiony zaawansowaną podagrą, poruszał się przeważnie w fotelu na kółkach. Stąd nazywano go Le Roi Fauteuil (Król Fotel), co było ironicznym nawiązaniem do przydomku Ludwika XIV – Le Roi Soleil (Król Słońce).


Grób Ludwika XVIII
Latem 1824 r. jego zdrowie gwałtownie pogorszyło się. 10 września lekarze orzekli, że nogi króla zaatakowała gangrena. Lokaj króla, Baptiste, ściągając pończochy Jego Królewskiej Mości znalazł w nich fragmenty palca lewej stopy, a największy palec i jeszcze inny prawie odpadły. Ten zacny człowiek, bardzo przywiązany do swego pana, o mało nie zasłabł z wrażenia, ale król niczego nie zauważył: całe jego ciało stało się jakby miękkie i pozbawione czucia[potrzebny przypis].

Król prowadził jednak normalne życie. Zasiadał przy stole, spełniał królewskie obowiązki, do końca dbał o swoje przywileje. Kiedy doktor Portal nakazał lokajowi: Proszę mu zdjąć koszulę!, król usiadł na łóżku i powiedział władczym tonem: Panie doktorze Portal, nazywam się Ludwik XVIII. Powinien pan był powiedzieć: „Proszę zdjąć koszulę Jego Królewskiej Mości”. Dopiero 12 września zgodził się położyć do łóżka. Zawieszono przedstawienia i zamknięto giełdę. Tłum zgromadził się przed Tuilleriami i oczekiwał na informację o stanie zdrowia króla. Kiedy doniesiono o tym Ludwikowi, ten powiedział zdziwiony: Zrobiłem więc jednak trochę dobrego[potrzebny przypis].

Gangrena rozwijała się powoli. Król zachował jednak przytomność umysłu. Wskazując na przebywającego przy jego łóżku małego księcia Bordeaux powiedział: Niech Karol X (brat króla, hrabia d’Artois) dba o koronę tego dziecka. Agonia rozpoczęła się w nocy z 15 na 16 września. Król często omdlewał. Zgon stwierdzono o 4:00 nad ranem. Odór panujący przy łożu mógł powalić na ziemię – zapisał świadek. Sekcji zwłok króla dokonał doktor Breschet, który powiedział: Oto król stał się poddanym.

Ludwik został pochowany w bazylice Saint Denis. Dzięki swoim rozumnym i taktownym rządom umocnił władzę domu Burbonów. Po jego śmierci tron objął jego młodszy brat, ultrakonserwatywny hrabia d’Artois jako Karol X. Nie spełnił on prośby Ludwika i nie zadbał o koronę dla księcia Bordeaux. Jego ultrakonserwatywne rządy, represje wobec opozycji, arogancki sposób bycia i łamanie konstytucji spowodowały rewolucję w 1830 r., która ostatecznie odsunęła od władzy we Francji główną linię dynastii Burbonów[